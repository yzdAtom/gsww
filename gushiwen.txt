{"title": "九日寄秦觏", "dynasty": "〔宋代〕", "author": "陈师道", "content": "疾风回雨水明霞，沙步丛祠欲暮鸦。九日清尊欺白发，十年为客负黄花。登高怀远心如在，向老逢辰意有加。淮海少年天下士，可能无地落乌纱。"}
{"title": "鹧鸪天·离豫章别司马汉章大监", "dynasty": "〔宋代〕", "author": "辛弃疾", "content": "聚散匆匆不偶然。二年遍历楚山川。但将痛饮酬风月，莫放离歌入管弦。萦绿带，点青钱，东湖春水碧连天。明朝放我东归去，後夜相思月满船。"}
{"title": "朝中措·送刘仲原甫出守维扬", "dynasty": "〔宋代〕", "author": "欧阳修", "content": "平山阑槛倚晴空，山色有无中。手种堂前垂柳，别来几度春风？文章太守，挥毫万字，一饮千钟。行乐直须年少，尊前看取衰翁。(尊 通：樽)"}
{"title": "富平少侯", "dynasty": "〔唐代〕", "author": "李商隐", "content": "七国三边未到忧，十三身袭富平侯。不收金弹抛林外，却惜银床在井头。彩树转灯珠错落，绣檀回枕玉雕锼。当关不报侵晨客，新得佳人字莫愁。"}
{"title": "至后", "dynasty": "〔唐代〕", "author": "杜甫", "content": "冬至至后日初长，远在剑南思洛阳。青袍白马有何意，金谷铜驼非故乡。梅花欲开不自觉，棣萼一别永相望。愁极本凭诗遣兴，诗成吟咏转凄凉。"}
{"title": "从军行", "dynasty": "〔唐代〕", "author": "陈羽", "content": "海畔风吹冻泥裂，枯桐叶落枝梢折。 横笛闻声不见人，红旗直上天山雪。"}
{"title": "长亭怨慢·渐吹尽", "dynasty": "〔宋代〕", "author": "姜夔", "content": "余颇喜自制曲。初率意为长短句，然后协以律，故前后阕多不同。桓大司马云：“昔年种柳，依依汉南。今看摇落，凄怆江潭：树犹如此，人何以堪？”此语余深爱之。\r\n渐吹尽，枝头香絮，是处人家，绿深门户。远浦萦回，暮帆零乱向何许？阅人多矣，谁得似长亭树？树若有情时，不会得青青如此！日暮，望高城不见，只见乱山无数。韦郎去也，怎忘得、玉环分付：第一是早早归来，怕红萼无人为主。算空有并刀，难剪离愁千缕。"}
{"title": "江月晃重山·初到嵩山时作", "dynasty": "〔金朝〕", "author": "元好问", "content": "塞上秋风鼓角，城头落日旌旗。少年鞍马适相宜。从军乐，莫问所从谁。候骑才通蓟北，先声已动辽西。归期犹及柳依依。春闺月，红袖不须啼。"}
{"title": "高唐赋", "dynasty": "〔先秦〕", "author": "宋玉", "content": "昔者楚襄王与宋玉游于云梦之台，望高之观，其上独有云气，崪兮直上，忽兮改容，须臾之间，变化无穷。王问玉曰：“此何气也？”玉对曰：“所谓朝云者也。”王曰：“何谓朝云？”玉曰：“昔者先王尝游高唐，怠而昼寝，梦见一妇人曰：‘妾，巫山之女也。为高唐之客。闻君游高唐，愿荐枕席。’王因幸之。去而辞曰：‘妾在巫山之阳，高丘之阻，旦为朝云，暮为行雨。朝朝暮暮，阳台之下。’旦朝视之，如言。故为立庙，号曰朝云。”王曰：“朝云始楚，状若何也？”玉对曰：“其始楚也，㬣兮若松榯；其少进也，晰兮若姣姬，扬衭鄣日，而望所思。忽兮改容，偈兮若驾驷马，建羽旗。湫兮如风，凄兮如雨。风止雨霁，云无所处。”王曰：“寡人方今可以游乎？”玉曰：“可。”王曰：“其何如矣？”玉曰：“高矣显矣，临望远矣。广矣普矣，万物祖矣。上属于天，下见于渊，珍怪奇伟，不可称论。”王曰：“试为寡人赋之！”玉曰：“唯唯！” \r\n　　惟高唐之大体兮，殊无物类之可仪比。巫山赫其无畴兮，道互折而曾累。登巉巗而下望兮，临大阺之稸水。遇天雨之新霁兮，观百谷之俱集。濞汹汹其无声兮，溃淡淡而并入。滂洋洋而四施兮，蓊湛湛而弗上。长风至而波起兮，若丽山之孤亩。势薄岸而相击兮，隘交引而却会。崪中怒而特高兮，若浮海而望碣石。砾磥磥而相摩兮，巆震天之礚礚。巨石溺溺之瀺灂兮，沫潼潼而高厉，水澹澹而盘纡兮，洪波淫淫之溶㵝。奔扬踊而相击兮，云兴声之霈霈。猛兽惊而跳骇兮，妄奔走而驰迈。虎豹豺兕，失气恐喙；雕鹗鹰鹞，飞扬伏窜。股战胁息，安敢妄挚。于是水虫尽暴，乘渚之阳，鼋鼍鱣鮪，交积纵横。振鳞奋翼，蜲蜲蜿蜿。 \r\n　　中阪遥望，玄木冬荣，煌煌荧荧，夺人目精。爛兮若列星，曾不可殚形。榛林郁盛，葩华覆盖；双椅垂房，纠枝还会。徙靡澹淡，随波闇蔼；东西施翼，猗狔丰沛。绿叶紫裹，丹茎白蒂。纤条悲鸣；声似竽籁；清浊相和，五变四会。感心动耳，回肠伤气；孤子寡妇，寒心酸鼻。长吏隳官，贤士失志；愁思无已，叹息垂泪。 \r\n　　登高远望，使人心瘁；盘岸巑岏，裖陈磑磑。磐石险峻，倾崎崖颓。巌岖参差，纵横相追。陬互横啎，背穴偃蹠。交加累积，重叠增益。状若砾柱，杂巫山下；仰视山巅，肃何千千。炫燿虹蜺，俯视峥嵘，窐寥窈冥，不见其底，虚闻松声。倾岸洋洋，立而熊经，久而不去，足尽汗出。悠悠忽忽，怊怅自失。使人心动，无故自恐。賁育之断，不能为勇。卒愕异物，不知所出。纵纵莘莘，若生于鬼，若出于神。状似走兽，或象飞禽。谲诡奇伟，不可究陈。上至观侧，地盖底平。箕踵漫衍，芳草罗生。秋兰茝蕙，江离载青。青荃射干，揭车苞并。薄草靡靡，聮延夭夭，越香掩掩；众雀嗷嗷，雌雄相失，哀鸣相号。王鴡鸝黄，正冥楚鸠。秭归思妇，垂鸡高巢。其鸣喈喈，当年遨游。更唱迭和，赴曲随流。 \r\n　　有方之士，羡门高谿。上成郁林，公乐聚榖。进纯牺，祷琁室。醮诸神，礼太一。传祝已具，言辞已毕。王乃乘玉舆，驷仓螭，垂旒旌；旆合谐。紬大絃而雅声流，冽风过而增悲哀。于是调讴，惏悷惨凄，胁息增欷。于是乃纵猎者，基趾如星，传言羽猎；衔枚无声，弓弩不发，罘䍐不倾。涉莽莽，驰苹苹。飞鸟未及起，走兽未及发。何节奄忽，蹄足灑血。举功先得，获车已实。王将欲往见，必先斋戒。差时择日，简舆玄服。建云旆，蜺为旌，翠为盖。风起云止，千里而逝。盖发蒙，往自会，思万方，忧国害，开贤圣，辅不逮，九窍通郁，精神察滞。延年益寿千万岁。"}
{"title": "泊歙浦", "dynasty": "〔宋代〕", "author": "方岳", "content": "此路难为别，丹枫似去年。人行秋色里，雁落客愁边。霜月倚寒渚，江声惊夜船。孤城吹角处，独立渺风烟。"}
{"title": "庐山东林杂诗", "dynasty": "〔魏晋〕", "author": "释慧远", "content": "崇岩吐清气，幽岫栖神迹。希声奏群籁，响出山溜滴。有客独冥游，径然忘所适。挥手抚云门，灵关安足辟。流心叩玄扃，感至理弗隔。孰是腾九霄，不奋冲天翮。妙同趣自均，一悟超三益。"}
{"title": "曹司农竹虚言", "dynasty": "〔清代〕", "author": "纪昀", "content": "曹司农竹虚言，其族兄自歙往扬州，途经友人家。时盛夏，延坐书屋，甚轩爽，暮欲下榻其中。友人曰：“是有魅，夜不可居。”曹强居之。夜半，有物自门隙蠕蠕入，薄如夹纸。入室后，渐开展作人形，乃女子也。曹殊不畏。忽披发吐舌作缢鬼状。曹笑曰：“犹是发，但稍乱；犹是舌，但稍长，亦何足畏？”忽自摘其首置案上。曹又笑曰：“有首尚不足畏，况无首也。”鬼技穷，倏然。及归途再宿，夜半，门隙又蠕蠕，甫露其首，辄唾曰：“又此败兴物耶?”竟不入。"}
{"title": "鹧鸪天·题破香笺小砑红", "dynasty": "〔宋代〕", "author": "晏几道", "content": "题破香笺小砑红。诗篇多寄旧相逢。西楼酒面垂垂雪，南苑春衫细细风。花不尽，柳无穷。别来欢事少人同。凭谁问取归云信，今在巫山第几峰。"}
{"title": "蟾宫曲·叹世二首", "dynasty": "〔元代〕", "author": "马致远", "content": "咸阳百二山河，两字功名，几阵干戈。项废东吴，刘兴西蜀，梦说南柯。韩信功兀的般证果，蒯通言那里是风魔？成也萧何，败也萧何；醉了由他！\r\n东篱半世蹉跎，竹里游亭，小宇婆娑。有个池塘，醒时渔笛，醉后渔歌。严子陵他应笑我，孟光台我待学他。笑我如何？倒大江湖，也避风波。"}
{"title": "五帝本纪赞", "dynasty": "〔两汉〕", "author": "司马迁", "content": "太史公曰：学者多称五帝，尚矣。然《尚书》独载尧以来，而百家言黄帝，其文不雅驯，荐绅先生难言之。孔子所传《宰予问五帝德》及《帝系姓》，儒者或不传。余尝西至空桐，北过涿鹿，东渐於海，南浮江淮矣，至长老皆各往往称黄帝、尧、舜之处，风教固殊焉。总之，不离古文者近是。予观《春秋》《国语》，其发明《五帝德》《帝系姓》章矣，顾弟弗深考，其所表见皆不虚。书缺有间矣，其轶乃时时见於他说。非好学深思，心知其意，固难为浅见寡闻道也。余并论次，择其言尤雅者，故著为本纪书首。"}
{"title": "赤日炎炎似火烧", "dynasty": "〔明代〕", "author": "施耐庵", "content": "赤日炎炎似火烧，野田禾稻半枯焦。农夫心内如汤煮，公子王孙把扇摇。"}
{"title": "菁菁者莪", "dynasty": "〔先秦〕", "author": "佚名", "content": "菁菁者莪，在彼中阿。既见君子，乐且有仪。菁菁者莪，在彼中沚。既见君子，我心则喜。菁菁者莪，在彼中陵。既见君子，锡我百朋。泛泛杨舟，载沉载浮。既见君子，我心则休。"}
{"title": "闻都城渴雨时苦摊税", "dynasty": "〔明代〕", "author": "汤显祖", "content": "五风十雨亦为褒，薄夜焚香沾御袍。当知雨亦愁抽税，笑语江南申渐高。"}
{"title": "解连环·孤雁", "dynasty": "〔宋代〕", "author": "张炎", "content": "楚江空晚。怅离群万里，恍然惊散。自顾影、欲下寒塘，正沙净草枯，水平天远。写不成书，只寄得、相思一点。料因循误了，残毡拥雪，故人心眼。 谁怜旅愁荏苒。谩长门夜悄，锦筝弹怨。想伴侣、犹宿芦花，也曾念春前，去程应转。暮雨相呼，怕蓦地、玉关重见。未羞他、双燕归来，画帘半卷。"}
{"title": "满庭芳·归去来兮", "dynasty": "〔宋代〕", "author": "苏轼", "content": "余谪居黄州五年，将赴临汝，作《满庭芳》一篇别黄人。既至南都，蒙恩放归阳羡，复作一篇。\r\n归去来兮，清溪无底，上有千仞嵯峨。画楼东畔，天远夕阳多。老去君恩未报，空回首、弹铗悲歌。船头转，长风万里，归马驻平坡。无何。何处有，银潢尽处，天女停梭。问何事人间，久戏风波。顾谓同来稚子，应烂汝、腰下长柯。青衫破，群仙笑我，千缕挂烟蓑。"}
{"title": "海棠", "dynasty": "〔宋代〕", "author": "苏轼", "content": "东风袅袅泛崇光，香雾空蒙月转廊。只恐夜深花睡去，故烧高烛照红妆。"}
{"title": "滴滴金·梅", "dynasty": "〔宋代〕", "author": "孙道绚", "content": "月光飞入林前屋，风策策，度庭竹。夜半江城击柝声，动寒梢栖宿。等闲老去年华促，只有江梅伴幽独。梦绕夷门旧家山，恨惊回难续。"}
{"title": "偶成", "dynasty": "〔宋代〕", "author": "李清照", "content": "十五年前花月底，相从曾赋赏花诗。今看花月浑相似，安得情怀似往时。"}
{"title": "晚游六桥待月记", "dynasty": "〔明代〕", "author": "袁宏道", "content": "西湖最盛，为春为月。一日之盛，为朝烟，为夕岚。\r\n　　今岁春雪甚盛，梅花为寒所勒，与杏桃相次开发，尤为奇观。石篑数为余言：“傅金吾园中梅，张功甫玉照堂故物也，急往观之。”余时为桃花所恋，竟不忍去。湖上由断桥至苏堤一带，绿烟红雾，弥漫二十余里。歌吹为风，粉汗为雨，罗纨之盛，多于堤畔之草，艳冶极矣。\r\n　　然杭人游湖，止午、未、申三时。其实湖光染翠之工，山岚设色之妙，皆在朝日始出，夕舂未下，始极其浓媚。月景尤不可言，花态柳情，山容水意，别是一种趣味。此乐留与山僧游客受用，安可为俗士道哉？"}
{"title": "我将", "dynasty": "〔先秦〕", "author": "佚名", "content": "我将我享，维羊维牛，维天其右之。仪式刑文王之典，日靖四方。伊嘏文王，既右飨之。我其夙夜，畏天之威，于时保之。"}
{"title": "清明", "dynasty": "〔唐代〕", "author": "杜牧", "content": "清明时节雨纷纷，路上行人欲断魂。借问酒家何处有？牧童遥指杏花村。"}
{"title": "农家叹", "dynasty": "〔宋代〕", "author": "陆游", "content": "有山皆种麦，有水皆种秔。牛领疮见骨，叱叱犹夜耕。竭力事本业，所愿乐太平。门前谁剥啄？县吏征租声。一身入县庭，日夜穷笞搒。人孰不惮死？自计无由生。还家欲具说，恐伤父母情。老人傥得食，妻子鸿毛轻。"}
{"title": "猗嗟", "dynasty": "〔先秦〕", "author": "佚名", "content": "猗嗟昌兮，颀而长兮。抑若扬兮，美目扬兮。巧趋跄兮，射则臧兮。猗嗟名兮，美目清兮。仪既成兮，终日射侯。不出正兮，展我甥兮。猗嗟娈兮，清扬婉兮。舞则选兮，射则贯兮。四矢反兮，以御乱兮。"}
{"title": "独坐", "dynasty": "〔明代〕", "author": "李贽", "content": "有客开青眼，无人问落花。暖风熏细草，凉月照晴沙。客久翻疑梦，朋来不忆家。琴书犹未整，独坐送残霞。"}
{"title": "粤王台怀古", "dynasty": "〔清代〕", "author": "廖燕", "content": "粤峤犹存拜汉台，东南半壁望中开。命归亭长占王业，人起炎方见霸才。日月行空从地转，蛟龙入海卷潮回。山川自古雄图在，槛外时闻绕电雷！"}
{"title": "早发白帝城", "dynasty": "〔唐代〕", "author": "李白", "content": "朝辞白帝彩云间，千里江陵一日还。两岸猿声啼不住，轻舟已过万重山。"}
{"title": "好事近·浙江楼闻笛", "dynasty": "〔宋代〕", "author": "汪元量", "content": "独依浙江楼，满耳怨笳哀笛。犹有梨园声在，念那人天北。海棠憔悴怯春寒，风雨怎禁得。回首华清池畔，渺露芜烟荻。"}
{"title": "山雨", "dynasty": "〔宋代〕", "author": "翁卷", "content": "一夜满林星月白，亦无云气亦无雷。平明忽见溪流急，知是他山落雨来。"}
{"title": "咏雪", "dynasty": "〔清代〕", "author": "郑燮", "content": "一片两片三四片，五六七八九十片。千片万片无数片，飞入梅花都不见。"}
{"title": "华山女", "dynasty": "〔唐代〕", "author": "韩愈", "content": "街东街西讲佛经，撞钟吹螺闹宫廷。广张罪福资诱胁，听众狎恰排浮萍。黄衣道士亦讲说，座下寥落如明星。华山女儿家奉道，欲驱异教归仙灵。洗妆拭面著冠帔，白咽红颊长眉青。遂来升座演真诀，观门不许人开扃。不知谁人暗相报，訇然振动如雷霆。扫除众寺人迹绝，骅骝塞路连辎轩。观中人满坐观外，后至无地无由听。抽簪脱钏解环佩，堆金叠玉光青荧。天门贵人传诏召，六宫愿识师颜形。玉皇颔首许归去，乘龙驾鹤来青冥。豪家少年岂知道，来绕百匝脚不停。云窗雾阁事恍惚，重重翠幕深金屏。仙梯难攀俗缘重，浪凭青鸟通丁宁。"}
{"title": "卜算子·风雨送人来", "dynasty": "〔宋代〕", "author": "游次公", "content": "风雨送人来，风雨留人住。草草杯盘话别离，风雨催人去。泪眼不曾晴，眉黛愁还聚。明日相思莫上楼，楼上多风雨。"}
{"title": "卜算子·兰", "dynasty": "〔宋代〕", "author": "曹组", "content": "松竹翠萝寒，迟日江山暮。幽径无人独自芳，此恨凭谁诉。似共梅花语。尚有寻芳侣。着意闻时不肯香，香在无心处。"}
{"title": "清平乐·图书一室", "dynasty": "〔宋代〕", "author": "周晋", "content": "图书一室。香暖垂帘密。花满翠壶熏研席。睡觉满窗晴日。手寒不了残棋。篝香细勘唐碑。无酒无诗情绪，欲梅欲雪天时。"}
{"title": "临江仙·梦后楼台高锁", "dynasty": "〔宋代〕", "author": "晏几道", "content": "梦后楼台高锁，酒醒帘幕低垂。去年春恨却来时。落花人独立，微雨燕双飞。 记得小蘋初见，两重心字罗衣。琵琶弦上说相思。当时明月在，曾照彩云归。(蘋 通：苹)"}
{"title": "柳梢青·芳草閒门", "dynasty": "〔清代〕", "author": "蒋春霖", "content": "芳草閒门，清明过了，酒带香尘。白楝花开，海棠花落，容易黄昏。东风阵阵斜曛，任倚遍、红阑未温。一片春愁，渐吹渐起，恰似春云。"}
